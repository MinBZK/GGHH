# Inleiding

Dit model heeft betrekking op de GGHH dat onderdeel is van de IHH (informatie huishouding). De IHH is hier bewust gesplitst in de ‘documentenhuishouding’ (DHH) en de gegevenshuishouding (GGHH). Of iets informatie is wordt bepaald door de gebruiker (afnemer) en waar bij de DHH vaak zowel de gegevens (de ‘feiten’), gevolgde redenering (de ‘regels’) en de context (o.a. door de vorm van het document) bekend zijn, is dat bij de GGHH (alleen de ‘feiten’) op dit moment niet het geval.

Kijken we naar de GGHH dan ontbreekt hier eigenlijk een goed fundament voor. Vele silo’s, onduidelijke betekenissen van gegevens (vaak impliciet in de gebruikte applicaties), ontbrekende context, herkomst niet altijd duidelijk enz. enz.

IT systemen werken uitsluitend met data. Deze data krijgt (vaak impliciet) zijn betekenis in de gebruikte software in de vorm van gegevens. Dit onderscheid is essentieel om te begrijpen hoe computers werken. Een computer verwerkt namelijk data en heeft geen benul van de betekenis van deze data. Het is dus aan de 'programmeur' om ervoor te zorgen dat de gebruikte data ook juiste c.q. zinvolle data is. Hier is hij weer afhankelijk van een duidelijk beeld hoe deze data tot stand komt zowel in betekenis als in context. Deze betekenis kan men op zijn beurt weer vastleggen in documenten of, nog beter, in de vorm van metadata zodat de betekenis en context van de data hieraan gekoppeld kan worden en hiermee expliciet wordt. Hiermee zal de kwaliteit van het geheel aanzienlijk verbeteren en wordt de kans op misinterpretatie tussen gegevensverwerkende (IT) systemen en (menselijke) afnemers geminimaliseerd. Dit betreft dus ook programmeurs die de programmatuur schrijven om de data vanuit hun juiste betekenis en context te  verwerken tot producten die conform de bedoelde (wet en regelgeving) vereisten worden gecreëerd.

Een ander sterk onderbelicht aspect van de gegevenshuishouding is dat zij, net als 'gewone' documenten, ook onder de archiefwet vallen. Dit wil zeggen dat ook de opgeslagen gegevens hieraan moeten voldoen en tijdig 'vernietigt' moeten worden. In de gegevenshuishouding is dit allemaal een stuk complexer aangezien gegevens over het algemeen meervoudig gebruikt worden en vanuit een bepaald doel (en grondslag) zijn verkregen. Deze gegevens worden 'direct' in databestanden opgeslagen of worden op basis van documenten omgezet in databestanden, ook wel bekend onder de noemer 'gestructureerde gegevens'. Gezien het meervoudige gebruik en specifiek beleid (o.a. eenmalige uitvraag, meervoudig gebruik) zorgt ervoor dat, gezien het definitieve karakter,  het 'vernietigen' van  data zelden voor komt (en hiermee dus niet aan de archiefwet voldoet).

In onderstaand model wordt geprobeerd om de eisen die aan de Overheid worden gesteld met betrekking tot de GGHH in een model samen te vatten. Hierbij staan de primaire processen centraal en de juiste verwerking van de in de wet geformuleerde 'feiten' en begrippen. Uitdrukkelijk betreft het dus geen afgeleide sturings- en verwerkingsdata die een heel ander doel hebben.

Binnen de overheid is het van essentieel belang dat gegevens (data+betekenis) niet alleen van hoge kwaliteit zijn, maar ook dat fouten tijdig en volledig worden verwerkt, dat gegevensgebruik binnen de juiste context plaats vind en dat de samenleving er op kan vertrouwen dat hun gegevens veilig zijn en niet worden blootgesteld aan gevaren die een digitale samenleving met zich meebrengt.

Het model met betrekking tot de gegevenshuishouding moet minimaal aan de volgende eisen voldoen:
- Een duidelijk onderscheid tussen waarde, gegevens en informatie
- Een ordening die het mogelijk maakt om flexibel in te spelen op veranderingen
- Rekening houdt met veranderingen in de tijd
- Gekoppeld is aan definities die herleidbaar zijn naar wet- en regelgeving (inclusief aanvullend beleid)
- Het verschil moet kunnen duiden tussen mutaties en correcties
- Speciale aandacht geeft aan persoonsgeboden gegevens
- Iets zeggen over de relatie met archivering (in huidige praktijk sterk onderbelicht)

Van de meeste dataobjecten die in dit model zijn gebruikt kan die zowel gelezen worden als een 'abstractie' (het 'logisch datamodel') en als een dataobject inclusief de waarde (de werking in de operatie). De objecten worden beschreven in hun abstracte betekenis die zij in dit model hebben. Zo is het gegevensproduct als 'type' de algemene abstractie en het gegevensproduct inclusief de waarden van de bijbehorende enkelvoudige gegevens het daadwerkelijk product zoals die in de business context wordt gebruikt.  Het expliciet onderscheiden van abstracties en detaileringen van begrippen in dit model zal het nog complexer maken en zal niet bijdragen aan de gedachterichting die het model beoogd.

Dit model is uitgebreid met de bedrijfslaag die impact heeft op dit generieke gegevensmodel en de applicatiefuncties die een zeer nauwe relatie hebben met dit model.

Er zullen nog modellen toegevoegd worden aan de hand van zogenaamd 'arche types' voor 'beleid', 'uitvoering' en 'inspectie' waarmee er een vertaling gemaakt wordt van dit model naar de wijze waarop deze zich verhoud tot de activiteiten die in de organisatie plaatsvinden.  
Onderstaand model is hiervan een eerste opzet. Het is allicht niet volgens de juiste regels opgesteld maar het geeft wel aan welke onderdelen een rol spelen en die waarschijnlijk ook onderdeel moeten gaan worden van de in ontwikkeling zijnde  data(gegevens)boekhouding. Dit model heeft dan ook als primaire focus om een aanzet te geven in de te voeren discussie om de informatiehuishouding (IHH) en dan met name de gegevenshuishouding (GGHH)  te verbeteren in termen van transparantie, volledigheid en verantwoording om het vertrouwen van de samenleving in de Overheid te verbeteren cq te herstellen.

